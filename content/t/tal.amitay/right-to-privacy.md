---
title: חופש הפרט
description:  פרטיות ואנונימיות הן מגן מפני עריצות הרוב ונאמנות למקובל
img: ../img/telemet-1984.jpg
alt: פייסבוק שולט בך
createdAt: 2020-07-27
author:
  img: tal-amitay.jpg
  name: tal.amitay
  hname: טל אמיתי
  bio: "וולונטריסט ערני, איש טכנולוגיה, ידע, מדעים ואומנויות. עושה את העבודה הגדולה, מבין חופשי ומסור לאמת האחת."
---

## מהי פרטיות?
פרטיות היא יכולתו של אדם או קבוצה לבודד את עצמם או מידע לגביהם[^1]. הגבולות והתוכן של מה שנחשב לפרטי משתנים בין אנשים, תרבויות ומדינות. פרטיות קשורה לעיתים לאנונימיות, כלומר הרצון להישאר לא מזוהה במרחב הציבורי.

## ידע עליכם זה כוח עליכם
ידע זה כח, את המשפט הזה כבר שמעתם. אך מה שמשתמע ממנו באופן ישיר ופחות ברור לרובכם הוא שידע עליכם זה גם כוח עליכם.  הטענה שכל מי שזקוק לפרטיות הוא רק מי שמבקש להסתיר מידע שלילי, ושאזרחים נורמטיביים ושומרי חוק לא צריכים להגן על פרטיותם משום שפגיעה בה לא יכולה להזיק להם, היא שגויה.

כשאתם מוותרים על חופש הפרט שלכם,  אתם חושפים ומסכנים את עצמכם בפעולות מעקב, חקירה, הפרת אמון, חשיפה, סחיטה, נטילת זהות, זיהוי לא רצוי, צבירת מידע, עיבוד, עיוות, גילוי, הגברת תפוצה ושימוש לא נאות במידע עליכם.

## הפרטיות היא צורך טבעי
הפרטיות לא מגנה רק על מידע סודי אלא מהווה צורך בסיסי וטבעי לחירות וכבוד האדם. להיות נעקב (פיזית או וירטואלית) מגביל את החופש שלנו לנסות, לטעות ולתהות לגבי מי שאנחנו ויוצר קונפורמיזם[^2] בהתנהגות ובהחלטות. קשה לאדם להתפתח ולפתח דעות, אם הוא חשוף כל העת ונתון למעקב ולביקורת.

> נקודת המפנה בה רובנו ויתרנו על הצורך הבסיסי בפרטיות התרחשה עם צמיחתה של פייסבוק

בפייסבוק חויבו משתמשים חדשים להירשם עם שמם המלא והאמיתי. עד אז, האינסטינקט שלנו היה ליצור שמות משתמשים וכינויי-שם, גם כי זה היה יותר כייף, אך בעיקר כי הערכנו יותר את הפרטיות שלנו ובאופן טבעי היה חשוב לנו לשמור על הזהות האמיתית שלנו.

**הטיעון ש- "אין לי מה להסתיר" אינו קביל** מהסיבה הפשוטה שהפרטיות היא צורך בסיסי שמובנה אצל כולנו. רק בגלל שאתם בוחרים לא לממש את הזכות הטבעית שלכם ומוותרים על חופש הפרט שלכם, זה לא אומר שלא יהיה לכם צורך לממש אותו בעתיד. במילים אחרות,  אדם שאין לו מה לומר, לא יוותר על חופש הדיבור.


## סיבות לבחירה באנונימיות
קיימות סיבות רבות לכך שאדם בוחר להסתיר את זהותו ולהישאר אנונימי, חלקן מסיבות לא חוקיות וחלקן חוקיות, לגיטימיות ומקובלות מבחינה חברתית. מבחינתי, שתי הסיבות העיקריות הן:

1. **התוכן הוא העיקר.** לאיך שאני נראה, מריח או נשמע לא צריכה להיות כלל השפעה על מה שנאמר, אך במציאות של היום ההשפעה של המרכיבים החיצוניים היא רבה. חשוב לי, יותר מפרסום או רווח כספי, שההתמקדות תהיה בתוכן ולא בעניינים שוליים וחיצוניים. אל תסתכלו בקנקן אלא במה שבתוכו תופס גם פה.
2. **אנונימיות היא מגן מפני עריצות הרוב.** זה ידוע והוכח מדעית כי אנחנו מושפעים מדעת הרוב במודע ובתת-המודע. למי שמתעסק בחקר נושאי האמת וחשיפתם, אנונימיות משמשת כמגן נוסף מפני דעת הרוב והשפעות חברתיות שאינן קשורות ואף מסיתות מדרכה של האמת. 

## הערות
1. את זהות האמת שלי אני חושף רק כשנפגשים פנים אל פנים, ובפני אנשים שמבינים ומכבדים את עקרונות חוק הטבע הכוללים את הזכות הבסיסית והבחירה הטבעית לשמור על חופש הפרט כפי שמצויין פה.
2. השם [טל אמיתי](../tal.amitay/) הוא שם עט, או פשוט שם מסך שיצרתי ושילבתי באופן ברור עם השם [טלאֱמֶת](../tal.amitay/info). בשביל האמת ולמען השקיפות, חשוב לי לומר את זה כאן כי (א) זה הדבר הנכון והמוסרי לעשות, ו- (ב) זה נושא שחשוב היה לי להרחיב בו כי הוא מתקשר ישירות לאחת מזכויות הבסיס של האדם, הזכות לחופש הפרט.
3. מטרת המאמר היא להזכיר ולהסביר את החשיבות בשמירה על חופש הפרט שלכם, במיוחד אונליין וברשתות חברתיות בהן נעשה שימוש לא מוסרי במידע שלכם. זה לא מאוחר מדי לקחת צעד אחורה, וממקום של אחריות, לבחור בבחירה שמחזירה את הכוח לידיים שלכם, או לפחות לא ממשיכה ״להאכיל את החיה״, ובכך לחזקה. 


[^1]: [הזכות לפרטיות](https://he.wikipedia.org/wiki/%D7%94%D7%96%D7%9B%D7%95%D7%AA_%D7%9C%D7%A4%D7%A8%D7%98%D7%99%D7%95%D7%AA)
[^2]: [קונפורמיות](https://he.wikipedia.org/wiki/%D7%A7%D7%95%D7%A0%D7%A4%D7%95%D7%A8%D7%9E%D7%99%D7%95%D7%AA)
<!-- [^3]: [ע״פ חוק טבע ועקרון המשיכה](../tal.amitay/natural-law) -->
<!-- <info-box>
  <template #info-box>
    מצאת טעות או רוצה לתרום לעריכה? הקוד פתוח ב- GitHub
  </template>
</info-box> -->
